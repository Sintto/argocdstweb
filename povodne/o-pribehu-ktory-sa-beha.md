---
title: "O príbehu, ktorý sa behá"
date: "2015-02-27"
categories: 
  - "blog"
  - "pribehy"
tags: 
  - "uvod-slider"
---

Ako sa to začalo? Jednoducho, stačilo chcieť a s odhodlaním hopsnúť na vlnu "U". A teraz?

Teraz mi začala poldňová dovolenka a ja s pišťaním opúšťam kolegov smerom Donovaly. Cez pneuservis, v ktorom beriem opravené kolo a domov, kde ma čaká starostlivo zabalený ruksak. Vyrážam na 191km dlhú cestu. Na diaľnici si robím pohodlie a otváram pivo. Prvá zastávka na odpočívadle Tekovské Nemce prichádza vhod. Pocit hladu zaháňa bageta. Pokračujeme, no nie dlho, lebo v Žarnovici, mi treba it. A ked mi treba it, tak mi treba it. Po únavnej ceste prichádzame na hotel. Vítam sa s Tiborom a krátko dávame reč o ceste. Vybaľujem sa na postel a trocha sa pokúšam relaxovať. Večer sa snažím zbaliť. Mierne tŕpnem, či som niečo zabudol. Ponožky, tričko, druhé, dlhé funkčné tričko, návleky, rukavice, buffka, šilt, softshell, spodky, trenky, tenisky, hrozienka, dlhý gel, krátky gel, sójovky, céčko, magnézium, vazelína, leukoplast ...... debíííl, zabudol som ibáčik. Nevadí. Starostlivo ukladám veci do ruksaku, stoličku obvešám oblečením na ráno a do chladničky ukladám raňajky. Rýchla večera, status na facebook a už spím.[![10458441_10203554562616211_3912614888080911866_n](images/10458441_10203554562616211_3912614888080911866_n-225x300.jpg)](http://www.bernohy.sk/wp-content/uploads/2015/02/10458441_10203554562616211_3912614888080911866_n.jpg)

Od pol druhej sa len tak prehadzujem. Nedá mi to spať a budím sa aj na ticho. Oficiálny budík ma zhadzuje z postele. Avokádo, banány a trocha citróna mi ako raňajky stačia. Nasadáme a vezieme sa do Banskej Bystrice, kde si preberáme čísla a nasadáme do autobusu, ktorý nás odváža na Trangošku. Počasie je ukážkové, len aby sa nepremenilo do letnej búrky.[![10500322_10203557937700586_7580362299596676107_n](images/10500322_10203557937700586_7580362299596676107_n-225x300.jpg)](http://www.bernohy.sk/wp-content/uploads/2015/02/10500322_10203557937700586_7580362299596676107_n.jpg)

Vystupujeme z autobusu a veľký baner s nápisom Nonstop Beh Hrebeňom Nízkych Tatier nám ukazuje správny smer alebo miesto, kde sa nachádza štart. Začínam mať motýle v bruchu a mierne sa chvejem nedočkavosťou. Ešte stíham prezliekať  termo do trička. Prásk, je to tu. Štart 22. ročníka a môjho úplne prvého ultra behu.

Dav bežcov prekonáva prvé desiatky metrov. Nielen vpred, ale aj nahor. Ako pelotón sa rozťahujeme v dlhom stúpaní na Štefáničku. Niektorí nás obiehajú, niektorých predbiehame my. Už dopredu sme s Tiborom boli dohodnutý na pohodovom tempe. Cieľom bolo dokončiť v limite. V polke stúpania si uvedomujem, že vôbec nevnímam okolie vôkol seba. Stále dávam pozor pod nohy. Na chvíľu sa zastavujem a otáčam sa. Táto panoramata ! Azúrová obloha bez mrakov a v popredí vysokohorský terén. Takéto ja môžem. Na okamih sa ešte pokochám a už si to zas upaľujem do kopca. Na jeho vrchole nás čaká prvá občerstvovačka. Dávam keksík, ovocie a beriem zopár tabliet hroznového cukru.

So Štefáničkou sa lúčime a pokračujeme už behatelným terénom na ďalšiu zastávku na Chopku. Štrkovo hlinený chodník sa mení na chodník z balvanov. Zle sa mi po ňom ide, každý krok má inú dĺžku a je vyčerpávajúce sledovať, aby som nestúpil do medzery alebo nevyvrtol členok. Na šťastie sa to mení znova na chodník a už normálne bežíme ďalej. S pribúdajúcou blízkosťou Kamennej chaty hustne aj premávka turistov. Väčšina rešpektuje a na okamih sa dokáže uhnúť z cesty, za čo sa patrične poďakujeme, no niektoré teľce nie a nie spraviť priestor.

Za zákrutou už je počuť detváky ako kričia čísla. Povzbudzujú nás, je to paráda a dodáva to mentálnu silu. Vidieť už aj občerstvovačku. Beriem čokoládu, hrozienka, ananás, keksíky, pijem zo dva poháre jonťáku. Chvíľu oddychujeme a tento moment sa nechávame fotiť, žiaľ k fotke sme sa už nedostali.

Ešte nemáme za sebou ani 10 kilometrov. Nevadí, fyzicky sa cítim dobre a užívam si každú chvíľu. Do ďalšej občerstvovačky ostáva prebehnúť približne 12 km. Bežíme už po hrebeni.[![10351746_10203561573711484_4401010852130943318_n](images/10351746_10203561573711484_4401010852130943318_n-300x225.jpg)](http://www.bernohy.sk/wp-content/uploads/2015/02/10351746_10203561573711484_4401010852130943318_n.jpg)

Slnko sa trocha schováva za oblaky, ale stále je dosť silné na to, aby som si spálil stehná a ruky. Taktiež vietor necháva o sebe vedieť a občas mám čo robiť aby som jeho poryv ustál. So zväčšujúcou sa vzdialenosťou od Kamennej chaty ubúda aj počet turistov na trase. Je to škoda. Chýba povzbudenie a aj krátky pokec pri stúpaní do kopca. Nič to. Rozptyľujem sa výhľadmi, ktoré v Trnave neuvidím. Po prvý krát vidím aj sneh, v lete. Zabudnutý, neroztopený v tieni severnej strany, kam slnko nesvieti. Vidieť aj Vysoké Tatry, ale len keď sa otočím. Inak ich mám od chrbta. Stúpame na Chabenec (1955m n.m.), ktorý nám dáva vedieť o našich stehnách. Z neho už len zbeh do Sedla Ďurkovej, kde nás čaká občerstvovačka. Najlepšia akú som zažil. Už zďaleka nás tetička povzbudzuje kričaním a zvonením. Berieme hrozienka, jablká, pomaranče. Nájde sa aj kúsok čokolády. Pre istotu beriem dve tablety magnézia. Do prvej kúšem a tú druhú radšej prehĺtam. Poďakujeme sa za skvelú náladu a z 21 kilometra ideme ďalej.[![10304977_10203561574471503_9136851329671122115_n](images/10304977_10203561574471503_9136851329671122115_n-300x225.jpg)](http://www.bernohy.sk/wp-content/uploads/2015/02/10304977_10203561574471503_9136851329671122115_n.jpg) 

Z tohoto úseku medzi 21. a 34. kilometrom si pamätám najmenej. Len spalujúce slnko v kosodrevine a naháňačka s ostatnými bežcami. Aj únava na mňa ide. Vyťahujem Carbosnack, ale cuckám ho opatrne. žalúdok robí menšie protesty, tak nechcem riskovať, že sa z toho pototo alebo pototo. Víťazne dobieham na Veľkú Chochuľu ( 1753m n.m.).[![10860863_10205292356019960_180011133976982578_o](images/10860863_10205292356019960_180011133976982578_o-300x225.jpg)](http://www.bernohy.sk/wp-content/uploads/2015/02/10860863_10205292356019960_180011133976982578_o.jpg)

Chalani z HZS ma priateľsky vítajú. Strkajú mi do ruky nápoj a hneď aj druhý. Povzbudzujú a starajú sa takto o každého, nie len o mňa. V týchto momentoch tiež túžim byť horským záchranárom.[![10869315_10205292356899982_2859762086672522454_o](images/10869315_10205292356899982_2859762086672522454_o-300x225.jpg)](http://www.bernohy.sk/wp-content/uploads/2015/02/10869315_10205292356899982_2859762086672522454_o.jpg) Dávam si väčšiu pauzu a čakám na Tibora. Pozorujem okolie, sledujem záchranárov a to s akým nasadením túto občerstvovačku prevádzkujú. Vyzúvam sa a nechávam uľaviť nohám. Trávička okolo vädne a záchranársky pes tiež prestal štekať. [![10462560_10203561346825812_8673875095083640010_n](images/10462560_10203561346825812_8673875095083640010_n-300x225.jpg)](http://www.bernohy.sk/wp-content/uploads/2015/02/10462560_10203561346825812_8673875095083640010_n.jpg)Ešte sa posilňujem pomarančom a sušeným ovocím. Pribieha Tibor. Má už trocha problémy. Zdržal sa len chvíľu a ide ďalej. Kričím že ho dobehnem. Ešte sa chvíľu ponaťahujem a vyrážam aj ja.

10 kilometrov klesania dáva zabrať. Stehná horia a už ani zastavovať nepomáha. Začínam mať dosť celého nápadu. Prichádzam na Hiadeľské Sedlo (1099m n.m.). Zisťujem v akom som stave. Biednejšom, ale ešte stále dokážem krútiť  motorom. Občerstvenie je tiež biedne. Musli tyčinka, pomaranč a trocha hrozienok. Z batoha vyťahujem Endurosnack. Chcel som banán, ktorý by som si "namočil" do soli. Banán nemajú, iba soľ. Tú rozpúšťam vo vode, ktorú s grimasou lejem do seba. Meraviem, keď mi ukazujú do akého kopčiska pokračuje trať. Veď len pred chvíľou som z jedného zbehol. No nič.

Tak ako ostatní, sa štverám na Kozí chrbát (1330m n.m.) a tak ako ostatní, si neodpúšťam utrúsiť nadávku. Čaká ma 9km. Tibora som nechal v tomto stúpaní, poslal ma samého. Aj on už má dosť a ten beh naozaj bojuje. Prichádzam na lúku, z ktorej je už vidieť cieľ. Ešte tam dobehnúť a je dobre. Bojujem aj ja, s hlavou. Neviem či je lepšie si hovoriť koľko už mám za sebou alebo koľko pred sebou. Volím nepremýšľať a len tak si bežať. Poslednú občerstvovačku mi vyžrali polmaratónci. Pozbieram nejaké hrozienka, myslím že aj ananás som našiel. Dopĺňam tekutiny lebo som somár, ktorý ich nedoplnil skôr a mohol som tak skončiť predčasne. Chvíľkový pokec so starším párom manažujúcim občerstvovačku. Zisťujem situáciu a to, že "už len necelé 4km do cieľa hentadial". Pridávam sa k dvom prišelcom a idem s nimi. Naberám na sile, predbieham ich a dostávam sa na okraj Donovalov. Les strieda asfaltka a popri trati sa prechádzajú bežci, ktorý to majú za sebou. Vidím jedného s cigánskou v ruke a s pivom v druhej. Provokatér ! Prebieham  cez drevený most ponad cestu a už len posledné metre a som v cieli.[![10516737_10203561509989891_7326246353444188564_n](images/10516737_10203561509989891_7326246353444188564_n-225x300.jpg)](http://www.bernohy.sk/wp-content/uploads/2015/02/10516737_10203561509989891_7326246353444188564_n.jpg) 

Umorený sadám na trávu, vítam sa s rodinou. V eufórií sa smejem hodnú chvíľu. V tomto momente mi nič nechýba. Nejaké tie fotky na koniec  musia byť. Idem sa najesť. Polievka kuracia a nejaké cestoviny miznú ani neviem ako.[![Untitled](images/Untitled-300x110.png)](http://www.bernohy.sk/wp-content/uploads/2015/02/Untitled.png)

Pribieha Tibor. Gratulujem mu k výkonu a kúsok sa rozprávame. Ide aj on jesť a ja túto chvíľu využívam na to, aby som si ľahol na trávnik. Našiel som tú najpohodlnejšiu polohu vo vesmíre. Ale už musíme ísť na hotel. Sprcha, čisté oblečenie pizza, pivo a spať.

Na druhý deň ráno mám spálené stehná ruky a trochu tvár. opustil ma jeden necht, ale za ten zážitok to stálo.
