---
title: "Do Dubaja pre osobák"
date: "2015-02-05"
categories: 
  - "pribehy"
---

Všetko sa vlastne upieklo týždeň po maratóne v Košiciach, ktorý pre mňa skončil sklamaním, keďže aj na druhýkrát som trafil stenu a do cieľa som v podstate dokráčal. Po nedeľnom bežeckom blues rodinná idylka, ja na gauči, modelka v kuchyni. Píšem si s mamou a spomínam jej, že nejakí Trnaváci idú do Dubaja na maratón, načo dostávam ponuku, či nechcem ísť skúsiť aj ja. Nesmelo smerujem manželke do kuchyne otázku, či by ma pustila, ta bez váhania, veď choď, ale to nebude zadarmo, nejaký darček mi donesieš. Vypĺňam teda prihlášku a uhrádzam štartovné dúfajúc, že nebudú žiadne komplikácie, lebo pri Araboch človek nikdy nevie. V prihláške som neskromne zadal očakávaný čas 3:22, napriek tomu, že týždeň predtým som sa na MMM ledva doplazil za 3:27 a nejaké drobné. Čas beží a zrazu je tu deň odchodu. V piatok ešte stíham s mladšou dcérou zápis do školy a už je tu sobota a z Viedne odchod smer Dubaj.

Cesta prebehla bez komplikácii a už v nedeľu ráno môžem skontrolovať bežecký revír v Abu Dhabi, kde sme sa z Dubaja presunuli, keďže tam naši bývajú. Prípravu na maratón beriem poctivo, takže dni trávim v klube vylihovaním pri bazéne a po večeroch s našimi kontrolujem miestne obchodné mally. Pomaly ale isto prichádza štvrtok a presun do Dubaja, kde s navigáciou na prvýkrát nájdeme miesto, kde vydávajú štartovné čísla. Fotečka s Bekelem, aj keď len kópiou, a môžeme sa ísť ubytovať na hotel. Poobede ideme omrknúť metrom štart, aby sme vedeli koľko nám to ráno bude trvať. Z hotela je to asi kilometer na metro a z metra kilometer na štart, nohy dostávajú zabrať, navyše sa zastavíme ešte v miestnom malle, kde je lyžiarske stredisko. Večer ideme naspäť na metro a ja vravím otcovi, že pozrime radšej od kedy to metro ráno premáva, aby sme nemali prekvápko. No a to prišlo v podobe prvého failu organizátorov, pretože Arabi majú piatok ako my nedeľu a metro premáva až od jednej poobede. Tak oni si zavolajú 25t bežcov plus divákov a odstrihnú dopravu ? Takže prvý prúser, pýtame sa na hotelovej recepcii, či si môžeme objednať taxi na 5:30, hotelový taxikár odpovedá, že on tak skoro vstávať nebude. Paráda, tak teda že pôjdeme autom pokiaľ sa bude dať a zvyšok prejdeme. V noci nervozita, samozrejme naprd spánok a tak budík o piatej je ako zlý sen. šupnem dva banány, vypijem flašu isostaru a o pol šiestej vyrážame s otcom z hotela. Vravím mu, že poďme skúsiť či nepôjde predsa len nejaký taxík a hneď ako vyjdeme pred budovu akurát jeden chytáme. Taxikár je jeden z miestneho fachu pretekárov a na štart nás doviezol za 5 min, takze už 5:40 stojím na štartovej rovinke pričom štart je až o siedmej. Druhý fail organizátorov, že pre pánov dve kabínky ako záchody, pre dámy možno o dve viac, odhadujem podľa priestorov, ktoré boli pre pisoáry. Gratulujem si, že sa mi podarilo ísť ešte na hotely, ale len do chvíle kým ma pred štartom nezačne bolieť brucho. Fail číslo tri, zabudnite na nejaké radenie podľa výkonnosti na štarte, som asi v tretej rade odpredu a za sebou počujem debatu o časoch v rovine 4:20, organizácia žiadna, okolo mňa samé Filipínky a podobne, ktoré dali počas tej hodiny na instagram a fb asi milión statusov zo štartu. Otec medzitým odišiel naspäť za mamou na hotel, dal som mu aj mikinu a tak úspešne drkocem zubami v kraťasoch a tielku, a že Dubaj, no ale slniečko ešte nikde. Zrazu je tu štart a asi tridsaťčlennú skupinku favoritov stavajú tak desať metrov pred nás a medzi nami diera, reku fajn, asi nechcú aby sa im motali pomalší pod nohy. Prekvapilo ma ale, že o siedmej pustili len ich a my sme ostali bez pohybu stáť na štarte. Tu niektorí začali zmätkovať a začali bežať popod zábranu, lebo nikto nevedel čo sa deje.

 [![_U1A4265](images/U1A4265-300x200.jpg)](http://bernohy.sk/wp-content/uploads/2015/02/U1A4265.jpg)

Pustili nás minútu po favoritoch. Na štarte sa mi podarí preklučkovat medzi selfistami dopredu a idem si svoje, hneď prvý kilometer 4:33, reku spomaľ máš privysokú rýchlosť. Vešiam sa za takú nižšiu srnku, ktorá si stále niečo brbloce, asi nejakú riekanku, podľa ktorej si držala tempo. Išla okolo tých 4:40 čo mi vyhovovalo. Na ôsmom kilometri sa mi chce neskutočne čúrať, lenže to nie je ako u nás, že si zbehnete kde chcete, tak čakám na desiaty kilometer, kde by mali byt búdky. Boli až dve a obsadené, tak pokračujem ďalej, však vydržím. Nevydržal, od trinásteho km už myslím len na to, že sa musím vyčúrať, keď zrazu vidím ako jeden predo mnou bzinkol za zastávku. Neváham idem aj ja a krstím ju z druhej strany. Prvých šestnásť kilometrov až po otočku ma maratón vôbec nebaví, neskutočná nuda, až potom, keď som začal na otočke míňať pomalších ma to začalo baviť a neúspešne sa snažím hľadať v dave tých troch Slovákov z triatlon team Trnava. Ešte predtým povzbudzujem dvoch Čechov, ktorí boli predo mnou, tým som bohužiaľ nestál ani za pohľad. Po otočke sa vešiam na Tiu z Dubai Road Runners, asi najpočetnejší klub, lebo stále som míňal nejaké tričko od nich. Tia bola 50 ročná srnka pôvodom z Južnej Afriky, ktorá sa čuduj sa svete na pár rokov zabývala aj v Bratislave, ozaj je ten svet malý. Stále mi odbieha a zase ju na občerstvovačkách dobieham, v podstate až do cieľa som ju mal stále pred sebou a bola mi taký „prajvit pejsr“. Na 21 km sa pred nami objavuje známa plachetnica, ktorá je na úrovni cieľovej rovinky a čumím na ňu najbližších deväť kilometrov. Čo sa týka atmosféry, tak sa to nedá porovnávať s našimi behmi, bohužiaľ sa to nevyrovná ani len bratislavskému ČSOB. Väčšinou povzbudzujú len bieli, ktorí to poňali ako spríjemnenie januárovej nudy, niektorí, keď vidia nápis na tričku kričia Go Slovakia Go, jednému dedovi zo Švajčiarska odpovedám Hop Swiss, čo ho očividne potešilo. Beží sa mi skvelo, žiadna kríza, na tridsiatom km mi dievča na občertsvovačke podáva Isostar a vraví mi, že som STAR. Hádať sa s ňou nebudem. Na 34 km prichádza fatamorgána, keď ma na cesťáku predbieha pekná blondýna, otáča sa, usmeje a pýta, že či som zo Slovenska. Dávam dole okuliare, že či sa mi nesníva, a ona tam ozaj je. Vypytuje sa, či tam bývam, či nepotrebujem vodu, alebo gél. Vravím, že ďakujem, na to sa pýta, aký mam ciel, odpovedám, že pod 3:20 by som bol veľmi spokojný. S pozdravom, že mi drží palce mi mizne vpredu. Prichádza otočka na 36km, opäť dobieham Tiu. Nejaký fanda z Dubai Road Runners tu stojí s táckami a ponúka všetkým bežcom, pýtam sa či môžem on že jasné, tak beriem jednu ďatlu a mesiačik pomaranča. Vonku už celkom pečie, tak ten pomaranč bodol, rovnako aj špongie, ktoré som na maratóne využíval prvýkrát. Na 37 km sme sa vytvorili taká grupa asi desiatich bežcov a jedna baba zahlásila, že teraz si to môžeme dať ako závod na 5km. Dala to ako vtip, ale zasmiala sa len ona, ostatní väčšinou už mleli z posledného. Ja prekvapujúco nie, som si povedal, že dnes to bude bez krízy, dnes to bude môj závod a tak tesne pred 41km nastupujem a až do cieľa si idem tempíčko cca na úrovni 4:40. Pred cieľom hľadám pohľadom na tribúne našich, ale nevidím ich, aj keď mama vravela, že ma povzbudzovala čo to dalo, ale nevadí na tabuly svieti pod 3:20 a keďže viem, že sme šli o minútu neskôr, vyškerený som ako lečo.

 [![10945881_10203561701430670_3344363676609962326_o](images/10945881_10203561701430670_3344363676609962326_o-300x169.jpg)](http://bernohy.sk/wp-content/uploads/2015/02/10945881_10203561701430670_3344363676609962326_o.jpg)

Sme v cieli, spokojnosť ale nikde nikoho, asi 200 m predo mnou nejaké tetule v žltých tričkách tak podídem k nim a dostávam medailu, šikujú ma vedľa do stanu, kde dostanem jeden banán a fľašu s vodou a to je v podstate celý servis pre maratóncov. Na trati jedlo ani nebolo, len voda a isostar. To už mi spoza plota mávajú naši, tak idem za nimi, hrdá mamina mi vraví, že ledva ma stihli, že však som hovoril že pôjdem za 3:30. Stále sa vyškieram a konštatujem, že asi som to odflákol, lebo ma nič nebolí. Keďže metro stále nefunguje, tak absolvovujem schody pekne pešo, lebo veď automatické zapnú až s metrom o jednej. V malle ešte prechádzka s našimi, rebra ako zaslúžená odmena, plný zážitkov dávam prvú fotečku na fb, kde zisťujem, že kamaráti už všetko vedia, lebo mi to nalinkovalo priamo na fb nástenku. Svieti mi tam, že som dobehol za 3:18:38 takže som sa zlepšil o deväť minút. Hneď druhý deň ráno odlet domov, kde ma čakajú moje tri modelky, ta najstaršia s chorobou, ktorú som vyfasoval ako odmenu aj ja. Toľko k exotickému maratónu a už v kalendári vyberám, s ktorým sa s vami podelím ako ďalším.

[![dubaj_diplom](images/dubaj_diplom-205x300.jpg)](http://bernohy.sk/wp-content/uploads/2015/02/dubaj_diplom.jpg)
