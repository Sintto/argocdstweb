---
title: "Teniskové blues alebo ako začala moja cesta"
date: "2015-02-12"
categories: 
  - "blog"
  - "pribehy"
---

Príbehov o tom, ako ľudia začali s behom, je veľa. Každého motivuje niečo iné. Pre jedného je to snaha prestať fajčiť, pre iného snaha schudnúť, alebo len so sebou niečo urobiť. Dnes som sa aj ja pokúsil zamyslieť nad tým, prečo som vlastne začal behať.  Keďže to bolo už celkom dávno, nie je to vôbec jednoduché. Pokiaľ si dobre pamätám, tak asi pre všetko, čo som už spomenul.

Sedel som doma pred televízorom, tak ako mnohí v mojom veku, pozeral kvalitný slovenský seriál a v tom sa to stalo. Spomenul som si na debatu kolegov z práce, ako sa bavili o behaní a ako ich to napĺňa. Nič lepšie ma v tom momente nenapadlo, tak som si povedal: "Je toto to čo chcem? Prečo to neskúsiť?". Nabudený prívalom energie a entuziazmu som jednoducho vstal, obliekol staré tepláky, obul staré tenisky a obliekol mikinu. Od detstva som športoval a preto som si myslel, aké to bude jednoduché, ako sa na druhý deň aj ja pochválim kolegom v práci, koľko som zabehol. Chyba prvá!

Ak mám byť úprimný, bolo to niečo strašné. Moja myseľ si premietala obrazy Emila Zátopka bežiaceho lesom, cítil som, ako dokážem obehnúť celý svet, v myšlienkach som lietal, ale telo povedalo niečo iné.  Jednoducho som vyšprintoval ako Usain Bolt na pretekoch a po prvých 500 metroch som hľadal prvý strom, ktorý pohnojím svojou nestávenou večerou. Cítil som sa zlomený. Pýtal som sa sám seba: "Čo sa stalo? Veď beh je prirodzený pohyb tak ako to je možné?".

Po návrate domov, s chuťou sa na všetko vykašlať, som znova sedel pred tým istým televízorom. Nevedel som, kde som urobil chybu. Ak by som bol len trochu slabšej povahy, asi by som na všetko zabudol, ale nedalo mi to. Rozhodnutý prekonať sám seba, dokázať svetu že nič nie je nemožné, som urobil rozhodnutie, ktoré asi nikdy neoľutujem. Povedal som si, že to skúsim ešte raz.

Tak ako nový deň prináša nové zážitky a skúsenosti, bolo to aj s mojou snahou na sebe niečo zmeniť. Urobil som presne to isté, ako deň predtým. Večer po práci som sa navečeral, ale oveľa menej ako predtým a vzal tie isté staré tenisky, tepláky a mikinu. O hodinkách, mp3 či funkčnom prádle som vtedy ani nevedel. Bol nádherný jarný večer a povzbudený chladom som sa skúsil znova rozbehnúť. V hlave som mal jedinú myšlienku. „Neponáhľaj sa, ale snaž sa užiť si to.“ V ten deň to bolo iné. Trvalo to iba pár metrov a vtedy to prišlo. Zrazu sa všetko otočilo. Už to nebolo telo, čo sa bránilo ale hlava, ktorá ma začala usmerňovať. Aj keď so prebehol iba o pár desiatok metrov viac ako deň predtým, cítil som sa ako víťaz. Moje telo náhle pocítilo nával hormónov šťastia a chcelo bežať ďalej a ďalej. V ten večer som sa vrátil domov šťastný, unavený a spokojný. Uvedomil som si, že toto je ten pocit, ktorý chcem zažívať stále, pocit, ktorý ma napĺňa.

[![IMG_20140620_190640](images/IMG_20140620_190640-169x300.jpg)](http://bernohy.sk/wp-content/uploads/2015/02/IMG_20140620_190640.jpg)

\[fusion\_builder\_container hundred\_percent="yes" overflow="visible"\]\[fusion\_builder\_row\]\[fusion\_builder\_column type="1\_1" background\_position="left top" background\_color="" border\_size="" border\_color="" border\_style="solid" spacing="yes" background\_image="" background\_repeat="no-repeat" padding="" margin\_top="0px" margin\_bottom="0px" class="" id="" animation\_type="" animation\_speed="0.3" animation\_direction="left" hide\_on\_mobile="no" center\_content="no" min\_height="none"\]\[gallery columns="3"\]

Vraví sa, že počas života sa človek postaví na križovatku osudu iba niekoľko krát a cesta ktorú si vyberie ho poznačí na celý život. Od toho dňa sa môj svet zmenil. Cítil som potrebu stále viac a viac behať. Deň po dni som cítil ako moje telo silnie a myseľ sa tomu prispôsobuje. Moje každodenné problémy ako nespavosť či mentálna únava sa stali druhoradými. Chcel som iba jediné. Dokázať  prekonať svoje telo a vydržať bežať ďalej. Vtedy som si to ešte neuvedomoval, ale dnes verím, že som si vybral ten správny smer. To čo som sa pri behu naučil je pokora a disciplína. Pomáha mi nie len vtedy keď bežím, ale aj práci a osobnom živote.

S pribúdajúcimi rokmi sa beh pre mňa stal súčasťou života.  Aj keď nepatrím do skupiny bežcov, ktorí nabehajú stovky kilometrov mesačne, užívam si každú sekundu keď bežím, spievam si a dokonca mám pocit, že niekdy aj tancujem. Ak sa ma niekto spýta, prečo by mal začať behať, odpoveď je jednoduchá. „Skús to a uvidíš. Nie každý je stvorený pre beh, ale beh je stvorený pre každého“  Ja som to skúsil a toto bol môj príbeh.

 

 \[/fusion\_builder\_column\]\[/fusion\_builder\_row\]\[/fusion\_builder\_container\]
