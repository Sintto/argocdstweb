---
title: "Môj vozový park"
date: "2015-03-05"
categories: 
  - "pribehy"
tags: 
  - "uvod-slider"
---

## Úchylka na tenisky :)

Tento miničlánok alebo skôr anketa vznikla po dlhom rozmýšľaní, či ju vôbec písať alebo nie. Nechcem sa mojím vozovým parkom nejak chváliť, skôr je to na hlbšie zamyslenie. Ale som rád, že s podobnou úchylkou sa stretávam aj u iných bežcov. To, že som shopoholic do bežeckých tenisiek (neviem, či existuje aj nejaký oficiálny anglický názov), som si všimol až v posledných 2 rokoch. Moju úchylku si všimla ako prvá moja priateľka, a to keď ideme spolu do nákupných centier. Mňa to vždy ťahá do športových obchodov, aj keď z nich v podstate nič nepotrebujem. Ale beztak sa idem pozrieť, veď to poznáte. Moje oči ako prvé väčšinou pritiahnu regále s teniskami, ako inak. Často počúvam doma, že mám tenisiek viac ako ona topánok, ale naše polovičky, nebežkyne, nevedia pochopiť, že ja mám tenisky na cestu, na dráhu, do lesa, do snehu, na preteky (kratšie-dlhšie), atď. A samozrejme na každý povrch aspoň 2 rôzne páry. Pritom nie som fanúšik toho, že ak vyjde nejaká novinka na trhu, tak ju musím mať. Skôr sa riadim tým, aby bola teniska pohodlná, cenovo prístupná a sem tam prečítam nejaké tie recenzie, aby som sa dozvedel, či ju experti nezvozili pod čiernu zem.

Pred pár rokmi, keď som pretekal na dráhe, som pokladal za normálne vlastniť 2 páry tenisiek a 1 bežecké tretry, ktoré som bezproblémovo hodil do zberných surovín, akonáhle začali byť nadmieru opotrebované. Alebo nebodaj smrdeli tak, že ani dvojnásobné pranie po sebe nepomohlo. Teraz tých kúskov vlastním o niečo viac, veď uvidíte neskôr a je pravda, že so starými teniskami sa mi lúči o niečo ťažšie. Po dopísaní tohto článku sa možno s niektorými konečne rozlúčim. Preto by som poprosil aj ostatných bernoháčov nech sa podelia o svoje kúsky, ktoré vlastnia. Chcem ešte upozorniť, že do môjho vozového parku rátam iba tenisky, ktoré som mal obuté za posledný rok aspoň raz (poznámka pod obutím myslím, že ste v nich boli zabehať a nie vyniesť smeti alebo ak partnerke chýbala smotana, tak ste v nich skočili do potravín). Takže priznajte ozaj len tie, ktoré ste prevetrali aspoň raz za posledný rok. A áno, tie ktoré vám ležia v roldori, že do záhrady, tak tie nebudeme rátať...Doma mám ešte odložené aj také kúsky, v ktorých by som šiel v budúcnosti možno tak na Spartan race a po dobehnutí do cieľa by hneď skončili v smetiaku. Ak máte podobné exempláre, tak tie môžete rátať, ak bola splnená podmienka uvedená vyššie. Taktiež môžete spomenúť vaše obľúbené tenisky - to aby ste ma inšpirovali, čo hľadať najbližšie.

[![20150303_162221](images/20150303_162221-180x300.jpg)](http://www.bernohy.sk/wp-content/uploads/2015/03/20150303_162221.jpg)

## Pochváľte sa aj vy zo svojou zbierkou :)

Do môjho vozového parku momentálne patria rôzne značky, najviac ich pochádza zo stajne Mizuno -momentálne 3 kúsky. Ďalej sú to Adidas, Asics, New Balance, Nike, ale na trhu sa objavujú v poslednej dobe aj nové značky a mám taký pocit, že moja zbierka sa čoskoro obohatí o nejaké nové exempláre. Nechcem robiť reklamu žiadnym, ale za zmienku určite stoja Mizuno Wave Sayonara, sú to moje obľúbené tenisky, ktoré sa dajú využiť na kratšie aj dlhšie tréningy/závody. Doteraz som nemal 2 rovnaké páry tenisiek, ale tieto za to určite stoja.

Po detailnejšom zrátaní som sa dostal na číslo 10, čo nie je až také zlé, ako som si na začiatku myslel. A ako som spomenul už predtým, je na čase uvoľniť miesto pre ďalšie kúsky v skrini, a preto moje tenisky odložené na budúce Spartan preteky skončia dnes v koši. Veď beztak dovtedy zoderiem ďalších pár kúskov. Takže bernoháči, pošlite nám vašu zbierku, to ak niekto vlastní len 1-2 páry - vôbec nevadí, skôr vám závidím, že nemusíte riešiť také problémy, ako ktoré tenisky si zajtra obuť do Majcichova :)
