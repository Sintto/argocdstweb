---
title: "Troška nostalgie s BERNOHAMI"
date: "2015-11-02"
categories: 
  - "behy"
  - "blog"
  - "pribehy"
tags: 
  - "bernohy"
  - "uvod-slider"
---

> Bude to rok, čo v nás vzplanula myšlienka utvorenia bežeckej komunity v Trnave. Tak sme dali naše hlavy dokopy a uvažovali, ako to čo najlepšie urobiť. Rozhodli sme sa založiť občianske združenie. Názvom sme sa inšpirovali od už fungujúceho Bercajgla. Dve skupinky pôsobiace v Trnave, jedna zameraná na beh, druha na bicyklovanie, znelo to fajn… Každý jeden z nás sa vyznal v niečom inom, čím vznikla dobre fungujúca partia šiestich ľudí. Trošku byrokracie a o.z. bolo na svete…
> 
> Nasledovalo logo, web, nejaký ten Facebook, utriedenie myšlienok na čo presne sa chceme zamerať,… a začali sme makať. Primátorske behy nás viacerých spojili, vzájomne sme sa zoznámili. Vytvorili sa skupinky bežcov podobnej výkonnostnej kategórie, začali sme behávať spolu, a ešte oveľa viac. Veď kto sa môže pochváliť, že behá s primátorom pred nedeľným obedom :) 
> 
> Chceli sme však Vám bežcom (začínajúcim či pokročilým) odovzdať niečo viac. Ukázať ako sa dá zlepšovať správnym tréningom, poradiť v oblasti behania a odovzdať niečo z našich skúseností, aj keď nie sme profesionálni tréneri. Tak aj s prispením mesta Trnava vznikli tréningy každú stredu o 18.00 na atletickej dráhe AŠK Slávia Trnava, na ktorej pravdepodobne väčšina z Vás nemala dovtedy príležitosť behať. Mali sme aj strach a pochybnosti, či bude o tréningy záujem, príp. či začínajúcich bežcov neodradíme, keďže tréningy nebývajú vždy ľahké :) Na naše prekvapenie účasť bola veľká a stále pretrváva. Vy na každom tréningu prekonávate svoje limity  a dávate zo seba svoje maximum. Výsledky postupne prichádzajú, na štartovke, a dokonca aj na bedniach pravidelne vídavať množstvo bežcov s Bernohy klubovou príslušnosťou. Boli sme ako skvelá partia na viacerých pretekoch. Veľa sa nás zišlo v Košiciach na MMM, absolvovali sme štafetový beh Od Tatier k Dunaju, a iné. Inšpirujete nás, máme z Vás radosť a práve na Vás vidíme, že to čo robíme má význam. Naďalej sa tešíme z každého nováčika, ktorý nazbiera odvahu a príde v stredu na tréning.
> 
> Čo nás ale mimoriadne teší je, že to už nie je “iba” o behu. Vytvára sa tu skvelá komunita dobrých ľudí, vznikajú nove kamarátstva či priateľstvá. Vieme si pomáhať častokrát aj v úplne iných oblastiach. Vďaka tomu máme chuť pokračovať v tom čo robíme doteraz, a zároveň prinášať stále nové veci. Čoskoro Vám ponúkneme náš druhý pretek. Veľa noviniek príde v novom roku, takže sa máme všetci na čo tešiť :)
> 
>  
> 
> <3 Vaše BERNOHY _za úpravu textu ďakujeme Lucke M._
