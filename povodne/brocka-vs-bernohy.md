---
title: "Bročka VS Bernohy"
date: "2015-12-18"
categories: { name: "blog", slug: "", color: "#F088E4"}

authorId: "3"

tags:
---

O napísaní tohto krátkeho článku som rozmýšľal už dlhšiu, ale akosi nebol čas, veď to poznáte. Tak isto ma trochu odrádzalo, čo si povedia ľudia o tom, že práve ja som sa rozhodol písať o ich cieľoch a hlavne o tom, či sa im podarí ich naplniť alebo nie. Áno, je to z jednej strany možno trošku povrchné z mojej strany, ale stálo by za hriech nenapísať niečo vtipné k niektorým stávkam a hlavne si rypnúť do niektorých kamarátov, ktorí viem, že moje jemné rypnutie budú brať v prvom rade ako vtip. Do našej stávky sa prihlásilo pomerne dosť ľudí. Niektorých poznám viac a niektorých zas vôbec, takže nebudem hodnotiť úplne všetkých. Berte môj subjektívny názor humorne, veď tak predsa vznikla aj stávka Bročka VS Bernohy.
## Katarína Hittrichová
**Stávka:** Zabehnúť polmaratón pod 2 hodiny (ČSOB Polmaratón).
**Trest:** Modro-žltý melír.

Katka zbehnúť pod 2 hodiny polmaratón by pre teba nemal byt žiadny problém. Všetci vieme, že vytrvalecké vlohy máš väčšie ako väčšina z nás. Neviem presne odhadnúť ako si na tom momentálne rýchlostne, ale tempíčko 5:45 určite udržíš. Hlavne keď si vyberieš nejaký väčší polmaratón, napr. v Bratislave, tak ostatní bežci ťa dokopú možno aj za 1:50 hod. Páči sa mi tvoj trest, bude troska škoda, že Bernohy nespropaguješ svojím novým účesom :-)

## Miro Pauček

**Stávka:** Za december nabehať 400km a nastúpať viac ako je najvyššia hora sveta.
**Trest:** Zabehnúť po Trnave v tričku BERNOHY maratón. Trasu vyberú BERNOHY.

Miro je nezmar. Tých 400km mu problém nebude robiť, on by to nabehal aj za 2 týždne keby musel. Stačilo by struhnúť 2 Štefánikov cez víkend a objemy sú nabehane. To stúpanie neviem presne odhadnúť, ale určite si si to nastavil tak, aby si nemusel behať v Bernoháčskom tričku okolo trojičky v sobotu večer :-) Takže môj verdikt: Miro to dáš!

## Martin Lištjak

**Stávka:** Polmaratón pod 1:35 (zlepšenie o 10 minút).
**Trest:** Oholenie nôh.

Martin, podobný cieľ ako Katka. Podlá mňa, vytrvalostne si na tom dobre. Treba zapracovať na rýchlosti hlavne. Chcel by som sa ťa vidieť bežať 10tku, podľa toho by sme boli múdrejší, či pokoríš hranicu 1:35. Zlepšenie o 10 min. je dosť. Tipujem, že tebe ciel tesne ujde o nejakú minútku. Tých polmaratónov do marca/apríla moc nie je, takže budeš mať 1, max. 2 šance na zbehnutie. Tak či tak, držím palce nech môj tip nevyjde. Trest oholenie nôh? Že ty si ich plánuješ oholiť bez ohľadu na výsledok? :-)

## Miroslava Ladvenicova
**Stávka:** Chcem zimnú trifectu! Teda absolvovať Spartan Sprint,Super a Beast v zime!
**Trest:** Celý jeden bernoháčsky tréning si dám formou angličák - skok dopredu - angličák - skok dopredu..... Celú hodinu!

Mirku síce poznám, ale netuším čo všetko je za absolvovaním zimnej trifecty. Viem, že Beast bude asi aj bolieť. Keďže Spartan race neuvidím žiadny naživo, tak ten tréning formou angličákov by bol docela zaujímavý :-)

## Marcel Kuchárek
**Stávka:** Zabehnúť 10km pod 41 minút na Majcichovskej 10.
**Trest:** Zabehnúť 10km v hasičskej výstroji (okrem dýchacej masky a obuvi) - pravdepodobne na Devín - BA.

Marcel, ty si pre mňa veľká neznáma. Viem, že chodíš aj na tréningy, rýchlosť síce máš, ale mám dojem, že pri posledných úsekoch väčšinou nejak nohy prestavajú poslúchať (hlavne pri tých dlhších intervaloch). Ale tak tempíčko približne 4:05 by si mal dať.

## Marek Ladvenica\
**Stávka:** ČSOB Maratón pod 4 hodiny.
**Trest:** Oholenie brady aj hlavy.

Marek ty si nechceš zmeniť stávku na maratón pod 3:45? :-) 4 hodinky hravo dáš, ale nepodceň prípravu a sem tam si nalož aj dlhšie vzdialenosti. Jedného bradáča v skupinke musíme mať, keďže Peťovi nejaké to kilečko bude chýbať :-)

## Lucia Martinčeková
**Stávka:** Zabehnúť v tréningu polmaratón pod 1:50 minút (zlepšenie o cca 10 minút).
**Trest:** Zabehnúť Žilinský Vianočný maratón na Vodnom diele (pod 4 hodiny).

Lucka ten trest sa viaže už na tento rok? Sem tam je v tréningu problém sa dokopať k rýchlemu behu, hlavne keď ide o takú vzdialenosť ako polmaratón. Bude záležať či budeš mať dobrého vodiča, ktorý ťa k tomu lepšiemu výkonu dokope aj v tréningu. Čím viac ľudí pobeží, tým je väčšia šanca, že to zbehneš. Samozrejme ak to nebudú nejaké ukecané baby :-) Daj vedieť termín potom.

## Peter Ľubušký
**Stávka:** Zabehnúť 10km pod 38 minút.
**Trest:** Absolvovanie BERNOHY tréningu v retro plavkách Captain America.

Peter k tebe len toľko, že dúfam, že to nezbehneš. Ja chcem strašne vidieť tie plavky, aj keď od muža to vyznie trochu čudne :-) Určite nás informuj, na ktorom tréningu to plánuješ rozbaliť, nech nafotíme kolekciu do jarného Sports Illustrated.

## Zuzana Pospíšilová
**Stávka:** Zabehnúť 10km pod 51 minút.
**Trest:** Počas celého tréningu BERNOHY budem robiť výpady vpred a vzad.

Zuzka no čo, kedy začneme behať tie intervaly? Ak to chceš zbehnúť pod tých 51minut, tak sa potrebujeme zrýchliť. Ja viem, že stredy ti nevyhovujú, ale tak intervaly sa dajú behať aj v iné dni. My s Lukášom ich točíme väčšinou v utorok večer, takže cvákame na tvoju účasť. Na začiatok dáme tréning 4x1km, tempo 5:00, pauza 4min. a uvidíš po čase ťa to začne tak baviť, že stávku posunieš pod 50 minút :-) Robiť výpady celú hodinu si ja reálne neviem predstaviť, takže trest si zvolila statočne. Palec hore.\
## Michal Puškár
**Stávka:** Zabehnúť maratón pod 2:40.
**Trest:** Zúčastniť sa Štefánik Trail - 144,3km.

Seba veľmi hodnotiť nebudem. Myslím, že v mojich silách je tých 2:40. Síce pred rokom som si ešte celkom nevedel predstaviť ani hranicu 2:50. Ale očividne spolupráca v tréningoch s Lukášom prospieva obom stranám. Príprava na Barcelonu už začala a ak zdravie vydrží do 13.marca, tak Mareka Š. veľmi rozosmútim :-) Inak trailovky už zakúpene, keby náhodou ten maratón nevyšiel.

## Marek Šefčík\
**Stávka:** Schudnúť na 70kg (aktuálne 82kg).
**Trest:** Maratón na 400m ovále a každé kolečko 10 klikov.

Začnem trochu opačne a to s trestom. Podlá mňa najtvrdší trest zo všetkých. Už len odbehať maratón na drahé sú galeje. Mne sa hlava toči, keď mám ísť 3km úseky na Slávii. Vychádza to na viac ako 100 kolečiek plus tie kliky k tomu. Toto bude očista ako sa patrí. Tých 70kg je dosť nízke číslo na teba, keďže nie si najnižšej postavy. Síce ak tvrdíš, že nedávno mala ručička na váhe 74kg, tak máš na to. Držím palce Marek, ale podľa mňa ti nejaké 1-2 kilečka budú chýbať. A nezabudni, že v prvej dráhe sa potom nebehá :-)

## Matúš Kostický
**Stávka:** 10km pod 35 minút na Majcichovskej 10.
**Trest:** 2 dni bez jedla, iba na čistej vode.

Kosťo, od teba som čakal skôr nejakú maratónsku prípadne polmaratónsku stávku po super výkone na MMM. O tom, že vytrvalostne si na tom dobre som sa už presvedčil v Košiciach, ale to tempo 3:30 udržať cely pretek, nie je až také ľahké. Hranica 35 minút podľa mňa nebude prekonaná ešte tento rok. Máš na to len 1 pokus a rýchlosti sa v zime moc nabehať nedá, hlavne keď väčšinu tréningov točíš po tme a sám. Podľa mňa ti bude chýbať nejakých 20-30 sekúnd v cieli. Ale bodaj by som sa mýlil. Trest bude pre teba malina, nechceš to zmeniť aspoň na špinavú vodu? :-) Makaj a tešíme sa s Lukášom na spoločne intervaly od januára.

## Andrej Farkaš
**Stávka:** Polmaratón pod 1:25.
**Trest:** Výbeh lanovkou na Kamzíku 10x hore 10x dole.

Andrej polmaratón pod 1:25 na 90% dáš a keby aj náhodou nie, tak po tréningu, ktorý máš uvedený ako trest to bude aj pod 1:20 :-) Andrej sa podľa mňa za krátky čas veľmi rýchlo posunul výkonnostne. Vie tvrdo zamakať, takže ten čas bude malina. Minulý víkend vyhral dokonca preteky na Záruboch, takže motivácia sa zrýchliť mu chýbať nebude.  Andrej budúci rok chcem vidieť aj maratón s časom začínajúcim 2:59:….

## Šinťo
**Stávka:** Pribrať 3kg (na váhe bude 71kg).
**Trest:** Nahaté kolečko na Slávii.

Šinťo, myslím, že behať nahatého ťa nikto z nás netúži vidieť. Svoje úchylky poprosím realizovať inde ako na Slávii. Prípadne ti viem poradiť aj nejakú poradňu, kde sa môžeš o tom porozprávať :-) Mne osobne stávka pribrať 3kg nepríde veľmi ako stávka. Podľa mňa ak ozaj chceš pribrať tie 3kg, tak ich priberieš. Blížia sa vianočne sviatky, takže papaj všetko nezdravé a hlavne veľa sladkosti, prípadne si daj poradiť od pána primátora. On sem tam zavesí na fb výživné šmakovečky :-) Ak to nevyjde nezabudni v prvej až ôsmej drahé sa nahatý nebehá.

## Luboš Puškár
**Stávka:** ČSOB Maratón pod 4 hodiny.
**Trest:** Na tréningu 10km behom vzad.

Ďalšia maratónska stávka, ktorej sa veľmi teším. Som rad, že v nasej skupine máme toľko vytrvalcov, ktorí si trúfnu aj na kráľovskú disciplínu. Ľuboš behá s rozumom, takže prepálenia sa z jeho strany neobávam. Ak ho nepostretne pri maratónskej premiére deň blbec, tak to pod 4 hodiny určite zbehne.

## Juraj Maťaše
**Stávka:** Za obdobie od 1. decembra do 20. marca nabehám 666km.
**Trest:** Nechám sa ostrihať na ježka.

Juro teba to behanie tuším ozaj chytilo v poslednom čase. Tých 666km natočíš ešte vo februári, ak sa ti vyhnú zranenia. Len to s tými dlhými behmi v kombinácii sobota/nedeľa moc nepreháňaj, lebo pár expertov už poznám, čo sa takto odpálili. Takže so zvyšovaním km radšej postupne. Budúci rok chcem vidieť aj nejaký ten maratónik pri tvojom mene. S tým ježkom to možno nie je až taký zlý nápad, veď vieš, menší odpor vzduchu :-)

## Peter Bročka
**Stávka:** Schudnúť na 80kg.
**Trest:** Brada pôjde dole!

A máme tu ďalšiu chudnúcu stávku, ktorá vlastne naštartovala celý tento článok. Peter nám taji svoju momentálnu váhu, takže nie je možné odhadnúť koľko kg mu chýba k cieľovej váhe. Pri tréningoch sme si viacerí všimli, že niečo z pôvodnej váhy už určite ubudlo, ale či na konci marca ručička na váhe ukáže číslo 80 si nedokážem odhadnúť. Môj tip je, že takisto ako pri Marekovi, nejaké 1-2 kilečká budú chýbať.

## Matúš Rojko
**Stávka:** Poraziť Andreja v maratóne (čas pod 3:10).
**Trest:** Nabehať po Trnave za mesiac toľko výškových metrov ako má Gerlach.

Matúš maratón pod 3:10 zbehneš, ale v tom čase pri Andrejovom mene už bude svietiť iný čas :-) Takže pohľadaj si kde v TT je najväčšie prevýšenie, nech nemusíš behať na Bučanskej pri benzínke ako somár hore-dole.

## Lukáš Záhorec
**Stávka:** Viditeľný 6 pack abs.
**Trest:** Zúčastniť sa Štefánik Trail - 144,3km.

Lukáš nejakú fotku by si mi neposlal súkromne nech vidím aký je momentálny stav? Nechce sa mi veriť, že pritom čo nabeháš tam ešte ten 6 pack nie je, keďže tukov už veľa nemôžeš mat po tých našich tréningoch, takže by sa to malo tvarovať ľahšie. Buď tie youtubove cviky nerobíš dobre alebo potajme vyžieraš chladničku po večeroch. Ale teraz vážne, 6pack bude, len poriadne napínaj pred zrkadlom. Kde sa raz objaví, tak už tam zostane na furt :-)

Na záver mi už len zostáva zaželať veľa šťastia pri plnení svojich stávok, verím, že väčšine sa nám to podarí. Neviem si celkom predstaviť, že príde nejaký nový bernoháč v stredu na tréning a jeden tam bude behať dozadu, jeden zas bude robiť kliky po každom kolíčku, jedna výpady vpred a vzad, alebo nebodaj, že tam niekto bude pobehovať nahatý a za ním bude šprintovať Captain America. Myslím si, že to by naše pekné bernoháčske stredy mesto veľmi rýchlo zatrhlo :-)

Autor: Michal Puškár

