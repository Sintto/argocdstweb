---
title: "Horí aj mesto"
date: "2015-03-15"
categories: { name: "blog", slug: "", color: "#F088E4"}

authorId: "1"

tags:
---

Piatok trinásteho. Po tomto dni sú tie ďaľšie a budúce už iné. Iné aj v tom, že prichádza sobota štrnásteho. Ešte pretrpím školu a o piatej vyrážam smer Auprag Paštéka. Počko nič moc, ale tam, kam idem, budem v suchu, teple a pohodlí.

Idem na prezentačné predstavenie **16. Medzinárodného festivalu horského filmu a dobrodružstva Hory a mesto** s podtitulom **Fenomén ultramaratóny.**

Skorý príchod využívam na nečakané, ale o to viac príjemné stretnutie s Andreou, Naďou a Jankom. Ako inak, v športovom obchode pri bežeckých teniskách. Naposledy sme sa kedy videli ? Oravaman to bol, že ?

Nasleduje stretávačka s neultrákom, obkukávanie sprievodných akcií festivalu a čo nevidieť sa už hrnieme do sály číslo tri, kde to všetko má začať. Rýchlo podávam ruku Martinovi a v krátkosti sa neformálne rozprávame.

Na sedadlách nás čaká á-štvorka s termínmi slovenskej ultratrailovej ligy, v ktorej si nachádzam ten svoj termín. Pohodlne sa usádzame a čakáme na začiatok.

Ako prvý nás čaká krátky film od **Adama Lisého** s názvom **Výzva**. Skvelý 11-minútový film o ultrabežcovi, ktorý sa zúčastnil 223 km dlhého ultramaratónu na Dolnoslaskom festivale horských behov. Predstavenie si užívam, aj keď ho už vidím 6353-tí krát.

Do hôr potrebujeme čo? Do hôr potrebujeme tenisky. Podobne sa volá aj prezentácia **Martina Kovaľa, Hory v teniskách**. Zaujímavé rozprávanie o rozhraní behu a ultrabehu, o cieľoch rekreačných bežcov a diaľkoplazov, ale aj o výškových metroch a dlžkových kilometroch. Páči sa mi, že do prezentácie zapája aj publikum a dáva mu vybrať si, či je ťažšie behať Nízkotatranskú stíhačku alebo CCC. Hlasujem za NTS a triafam, tak isto ako ostatní s CCC.

![](images/koval-300x200.jpg)

Kde bolelo, tam bolelo, bol deň ako každý tretí. Či druhý. Alebo ten trinásty? Nie, ostávame len pri **Kde bolelo, tam bolelo** a **Matúšovi Marcinovi** z behnaboso.sk, ktorý zábavne hovorí o spôsobe, ako začať behať a nespôsobiť si zranenie pretrénovaním. Vraj toto mala byť najnudnejšia prednáška, ale na to, aká je to nuda, sa až pričasto šúľam smiechom. Prezentáciu hodnotím ako poučnú pre tých, čo nebehajú vôbec a chceli by.

![](images/naboso-300x221.jpg)

_aktualizovane_

**Vladimír Ravinger a Radovan Harach** sú traja chlapíci s dlhou cestou a spoločným cieľom. **Slovak ultra trail: Dlhá cesta za spoločným cieľom** je tretia a zároveň posledná prezentácia. Chalani nám predstavujú občianske združenie Slovak ultra trail a aktivity spojené s týmto združením. Ako inak, sú o organizovaní ultratrailových a diaľkoplazeckých akcií a trocha zabŕdajú aj do rozdielu medzi komerčnými behmi a ultra-podujatiami. Páči sa mi koncept dobrovoľníctva, ktorým idú, lebo keby mali zaplatiť všetkých ľudí spojených do takéhoto veľkého, dlhého a časovo náročného podujatia, tak suma za štartovné by zabila celú akciu a dostupnosť týchto podujatí by ostala len pár vyvoleným.

![](images/dobrovol-300x227.jpg)

![](images/10614357_790323064356799_9143748443909769553_n-300x300.jpg)

Prezentácie sa končia krátkou diskusiou po ktorej nasleduje film Oravaman- za oponou. Tento film je o pripravovaní najťažšieho triatlonového preteku na Slovensku. Zúčastnil som sa ho aj ja, tak so slzou v oku spomínam a dopĺňam niektoré prestrihy vo filme. Ešte nám pustia film Travailen, ktorý len očkom sledujem a viac si užívam pokrčenej polohy s opretou hlavou o rameno a prichádzajúce driemoty. Film je o prechode pohoria Drakensberk nachádzajúceho sa v Južnej Afrike. Od únavy z celého dňa nedokážem vnímať.

Domov sa vraciam kúsok pred druhou ráno. Padám do postele, aby som sa o tri hodiny mohol zobudiť, napapať a zadeliť 29 km na nedeľnom bežeckom blúz.
