---
title: "Bročka vs BERNOHY - vyhodnotenie stávok"
date: "2016-04-10"
categories: { name: "blog", slug: "", color: "#F088E4"}
authorId: "1"
tags:
---

_Bernohy s Bročkom idú do stávky_, písalo sa v lokálnych novinách. Začalo sa to celkom nevinne, keď po opakovaných pripomienkach samého pána primátora, že by mal schudnúť, Bernoháči vymysleli ako ho k tomu donútiť. Stavili sa, že do marca schudne na 80 kg, inak pôjde jeho legendárna brada dole. Bernoháči majú charakter, primátora v tom nemohli nechať samého, a tak sa **k Peťovi pripojil Marek Šefčík**. Veď dvom je v tom hladovaní veselšie :).

Nevinná stávka o zdravie nášho pána primátora a bežecké výkony nášho Mareka však **spustila doslova lavínu**. **Vyše 20 bežcov sa stavilo o všetko možné od vlasov, cez bruchá, až po svoju česť a hrdosť.** A tak sme 1. decembra začali všetci hromadne stávkovať a makať na svojich výkonoch. No a ako sa nám v tom darilo a aké bizardnosti nás ešte čakajú sa dozviete keď budete čítať ďalej.

## Katarína Hittrichová

**Stávka:** Zabehnúť ČSOB polmaratón pod 2 hodiny **Trest:** Modro-žltý melír

Tak o tejto stávke by som mohla vydať kroniku, ale v krátkosti: všetci mi verili, ja tiež. Ochorela som prvýkrát, ochorela som druhýkrát. Dlho som nebehala, kondícia šla prudko dolu. Neveril mi už takmer nikto, ja tiež nie. Adrenalín spravil svoje, atmosféra tiež, a tak som to dala. Za 1.54.43 (čistého času) a behalo sa mi doposiaľ najlepšie v živote.

![](http://www.bernohy.sk/wp-content/uploads/2016/04/12968579_10209420979904347_1915009083_n.jpg)

 

## Miro Pauček

**Stávka:** Za december nabehať 400km a nastúpať viac ako je najvyššia hora sveta

**Trest:** Zabehnúť po Trnave v tričku BERNOHY maratón. Trasu vyberú BERNOHY :)

Mirovi sa v decembri nepodarilo stávku splniť z príčin objektívnych, bol chorý. Zdravie občas zradí aj ultra hrdinu. Vzhľadom na to, že Miro sa tento víkend postaví na štart stomíľového behu v Zion National Park v americkom Utahu, stávku mu odpustíme. Ak to vyhrá ;)

## Martin Lištjak

**Stávka:** Polmaratón pod 1.35 (zlepšenie o 10 minút) **Trest:** Oholenie nôh

U Lištjakovcov sa najviac zo stávky a trestu „tešila“ manželka. Asi ako u nás, keď mi muž povedal, nech s modrými vlasmi ani domov nejdem :). Martinova manželka je ale spokojná, Martin tiež. ČSOB dal za 1.33.27. Uf!

![12957344_10209421013865196_472689681_n](http://www.bernohy.sk/wp-content/uploads/2016/04/12957344_10209421013865196_472689681_n.jpg)

 

## Miroslava Ladvenicová

**Stávka:** Chcem zimnú trifectu! Teda absolvovať Spartan Sprint, Super a Beast v zime! 
**Trest:** Celý jeden bernoháčsky tréning si dám formou angličák - skok dopredu - angličák - skok dopredu... Celú hodinu!

Myslím, že o „sparťanke“ Mirke nikto nepochyboval. Akčná matka troch detí (nepochopím ako to všetko stíha J) má doma Sprint, Super aj Beast v zimných podmienkach. Takže žiadny „angličákový“ tréning sa nekoná.

[![12966510_10209421001664891_1527866445_n](images/12966510_10209421001664891_1527866445_n.jpg)](http://www.bernohy.sk/wp-content/uploads/2016/04/12966510_10209421001664891_1527866445_n.jpg)

## Marcel Dzedo

**Stávka:** Zabehnúť 10km pod 41 minút na Majcichovskej desiatke 
**Trest:** Zabehnúť 10km v hasičskej výstroji (okrem dýchacej masky a obuvi) - pravdepodobne na Devín – Bratislava

Úprimne? Bežať v hasičskej výstroji síce môže byť pre divákov zaujímavé, pre samotného bežca to však musí byť riadna „morda“. Marcel sa tomu našťastie vyhol, Majcichovskú desiatu dal ako nič za 40.53.

## Marek Ladvenica

**Stávka:** ČSOB maratón pod 4 hodiny 
**Trest:** Oholenie brady aj hlavy

Slovo robí muža a Marek dokázal, že si za tým svojím stojí. Bratislavský maratón obehol za 4.00.11. Áno, dobre vidíte, splnenie stávky tesne minul. Už na druhý deň sa však na sociálnych sieťach objavila fotografia neznámeho muža pod Marekovým menom. Marek oholil hlavu aj bradu. Zdravíme Mirku. To dorastie :)

[![12957264_10209421033065676_1801084969_n](images/12957264_10209421033065676_1801084969_n.jpg)](http://www.bernohy.sk/wp-content/uploads/2016/04/12957264_10209421033065676_1801084969_n.jpg)

 

## Lucia Martinčeková

**Stávka:** Zabehnúť v tréningu polmaratón pod 1.50 minút (zlepšenie o cca 10 minút) 
**Trest:** Zabehnúť Žilinský Vianočný maratón na Vodnom diele (pod 4 hodiny)

Aktuálne jediná reprezentantka „Bernoháčov“ za veľkou mlákou a vôbec mimo Európy. Lucka nám robí radosť kade chodí, teda beží a urobila nám ju aj splnením svojej stávky. Polmaratón si odbehla za 1.49.25. A ešte pri tom vždy dobre vyzerá!

[![12965962_10209421010745118_1434021249_n](images/12965962_10209421010745118_1434021249_n.jpg)](http://www.bernohy.sk/wp-content/uploads/2016/04/12965962_10209421010745118_1434021249_n.jpg)

## Broňa Trnková

**Stávka:** Do marca nabehám minimálne 240 km (keďže s pravidelným behom začínam) 
**Trest :** 20 marca - polnočný beh okolo starého mesta 2x.

Odbehané, tešíme sa a prajeme veľa bežeckého elánu aj naďalej.

## Peter Ľubušký

**Stávka:** Zabehnúť 10km pod 38 minút 
**Trest:** Absolvovanie BERNOHY tréningu v retro plavkách Captain America

Petrovi sa stávku splniť nepodarilo, a tak na tréning vnesie trošku „marvelovskej“ komiksovej atmosféry a odbehne si ho v plavkách Kapitána Ameriku.

## Zuzana Pospíšilová

**Stávka:** Zabehnúť 10km pod 51 minút 
**Trest:** Počas celého tréningu BERNOHY budem robiť výpady vpred a vzad

Zuzka zobrala nesplnenie svojej stávky so cťou. Majcichovskú desiatku prebehla za 59.59 a už na ďalšom tréningu sa dobrovoľne hlásila k splneniu trestu. A tak celý tréning robila výpady vpred a vzad a nezainteresovaní sa so záujmom pýtali na čo to dievča trénuje :). My jej potom budeme závidieť tie pevné svaly :).

 

## Michal Puškár

**Stávka:** Zabehnúť maratón pod 2.40 
**Trest:** Zúčastniť sa Štefánik Trail - 144,3km

Myslím, že v tomto prípade si nikto z nás nedovolil ani na chvíľu zapochybovať o tom, že by sa to Mišovi nepodarilo. Pre mňa sú s Lukášom ako ľudia z inej dimenzie J V Barcelone to len potvrdili. Michal s časom 2.37.37. Úžasné, nepochopiteľné.

[![avanc_marato_2016_006](images/avanc_marato_2016_006.jpg)](http://www.bernohy.sk/wp-content/uploads/2016/04/avanc_marato_2016_006.jpg)

## Yorge Králik

**Stávka:** Naplávať minimálne 100km 
**Trest:** Jeden pracovný týždeň budem chodiť do práce iba na bicykli, alebo behom (jedna cesta 60km, 600km za týždeň)

Yorge síce 100 km nenaplával, ale kondičku si bude môcť zlepšiť na bicykli. Alebo teda vďaka behu.

## Matúš Kostický

**Stávka:** 10km pod 35 minút na Majcichovskej 10 
**Trest:** 2 dni bez jedla iba na čistej vode

Matúša síce nepoznám, ale jeho trest je naozaj znepokojivý. Ja osobne bez jedla nevydržím ani dve hodiny, takže ak toto zvládne, klobúk dole. Majcichov dal za 36.17, na splnenie stávky to však tentokrát nestačilo.

## Andrej Farkaš

**Stávka:** Polmaratón pod 1.25 
**Trest:** Výbeh na lanovku 10x hore 10x dole

Raz si hore, raz si dole. Andrej bude tentokrát hore presne 10-krát a presne toľkokrát bude aj dole. Na lanovku a z lanovky. Bratislavský polmaratón síce dal za neuveriteľných 1.29.03, v rámci stávky si však určil ambicióznejšie ciele.

 

## Šin Ťo

**Stávka:** Pribrať 3kg (na váhe bude 71kg) 
**Trest:** Nahaté kolo na Slávii

Aj sme sa tak trošku obávali, či to Šinťo zvládne. Najmä teda kvôli trestu :). Prestal behať, začal viac cvičiť a jesť a my mu všetci veríme, že keď sa vážil a jazýček na váhe dosiahol 71 kg, nemal na rukách svojho legendárneho ultra doga :).

[![12962423_10209421025465486_441146893_o](images/12962423_10209421025465486_441146893_o.jpg)](http://www.bernohy.sk/wp-content/uploads/2016/04/12962423_10209421025465486_441146893_o.jpg)

## Ľuboš Puškár

**Stávka:** ČSOB Maratón pod 4 hodiny 
**Trest:** Na tréningu 10 km behom vzad

Ak Ľuboš spraví zo svojej „cúvajúcej desiny“ takú šou ako z maratónskeho finišu, máme sa na čo tešiť. Stávka ho minula o necelých 9 minút. Nikto však nepochybuje o tom, že nabudúce svoj cieľ splní s noblesou.

## Jérome Azuara

**Stávka:** ČSOB polmaratón pod 1.45 
**Trest:** Beh Trnavská 13 absolvovať v plavkách a tesnom tričku (triatlonové oblečenie v 1985tom)

Jediný Francúz v stávkovej hre síce dal polmaratón v parádnom čase 1.47.47, no ani jemu to na splnenie stávky nestačilo. Nuž, Trnavská 13-tka bude v Jéromovom podaní skutočná šou.

## Miroslav Kyso Kyselica

**Stávka:** Polmaratón na ČSOB pod 1.45, alebo schudnúť 10kg **Trest:** Absolvovať za rok 2016 aspoň 4 trailové 50ky a aspoň 4 polmaratóny

Miro si už chystá poriadne tenisky na asfalt i do terénu. Tento rok ho čaká veľa kilometrov a aj veľa zážitkov. Snáď má trpezlivú manželku :) Tešíme sa na reporty zo štyroch ultra a štyroch maratónov.

## Matúš Rojko

**Stávka:** Poraziť Andreja v maratóne (čas pod 3:10) **Trest:** Nabehať po Trnave za mesiac toľko výškových metrov ako má Gerlach

Ešteže tu máme toľko 13-poschodových panelákov, kopec za Slovnaftkou a tak. Aspoň Matúš plnenie trestu nebude mať také stereotypné. Ale potom tie jeho lýtka naozaj nikto netromfne ;)

## Lukáš Záhorec

**Stávka:** Viditeľný 6 pack abs 
**Trest:** Zúčastniť sa Štefánik Trail - 144,3km

Ďalší z kategórie „vôbec nepochybujem, že to dá“. A dal. A bude to len lepšie. O chvíľu bude mať Lukáš na bruchu six pack ako z učebnice.

## Lucia Richtáriková

**Stávka:** Zabehnúť Majcichovskú 10 v čase pod 51 minút **Trest:** Najbližší bernoháčsky tréning dám štýlom kolo + 10 brušákov, kolo + 10 angličákov atď. Celú hodinu.

Lucia je silná žena a aj keď by určite zvládla aj trest, zvládla aj stávku. Čas 48.29 jej v dobrom závidí nejedna z nás. Ach, možno raz.. .)

 

## Juraj Maťaše

**Stávka:** Za obdobie od 1. decembra do 20. marca nabehám 666km. 
**Trest:** Nechám sa ostrihať na ježka.

Juraj si stanovil vskutku diabolský plán. Jeho strach z ostrihania bol väčší ako zo vzdialeností, a tak pre istotu nabehal rovno 741 km.

[![12966767_10209420991144628_930294932_n](images/12966767_10209420991144628_930294932_n.jpg)](http://www.bernohy.sk/wp-content/uploads/2016/04/12966767_10209420991144628_930294932_n.jpg)

## Katarína Janechová

**Stávka:** Do 20. marca 2016 úspešne zdolať tri stokilometrové akcie 
**Trest:** Dokončiť STEFANIK TRAIL 2016 alebo jeho ďalšie ročníky

Katka má na svojom konte niekoľko desiatok stoviek, a tak splniť stávku pre ňu nebol žiadny problém. S pokojom by ich zvládla v stanovenom čase aj viac.

 

## Marek Šefčík

**Stávka:** Schudnúť na 70kg (aktuálne 82kg) 
**Trest:** Maratón na 400m ovále a každé kolo 10 klikov

Naša čerstvá maratónska hviezda nielenže schudla 12 kg, ale podala na ČSOB maratóne doposiaľ svoj najväčší bežecký výkon. Marek je pre nás motiváciou a všetkým dokazuje, že keď sa chce, dá sa všetko. Schudnúť, lámať rekordy, proste čokoľvek.

[![12957306_10209420976504262_359306604_n](images/12957306_10209420976504262_359306604_n.jpg)](http://www.bernohy.sk/wp-content/uploads/2016/04/12957306_10209420976504262_359306604_n.jpg)

## Peter Bročka

**Stávka:** Schudnúť na 80 kg 
**Trest:** Brada pôjde dole

No a napokon, hlavná hviezda našej stávky. Ten, kvôli ktorému sme sa „hecli“. Pán primátor nám pokazil radosť a napätie už v januári, kedy prekonal hranicu 80 kg. Raz darmo, keď niečo povie, tak to tak je J. Ale my sa nevzdávame a máme pre neho nachystané ďalšie výzvy.

[![12957367_10209421157468786_539966253_n (1)](images/12957367_10209421157468786_539966253_n-1.jpg)](http://www.bernohy.sk/wp-content/uploads/2016/04/12957367_10209421157468786_539966253_n-1.jpg)

 

Stávka Bročka vs Bernohy nebola o potrebe vyhrať, poraziť ostatných. Bola najmä o možnosti prekonať samého seba, posunúť limity a v mnohých prípadoch dokázať takmer nemožné J. Klobúk dole pred všetkými, ktorí mali odvahu sa do nej zapojiť. A aj keď ich splnenie často minulo o vlások, dali zo seba všetko, aby svoj vytýčený cieľ dosiahli. A to je viac ako zaškrtnutá kolónka „splnené“.

Tešíme sa na ďalšie výzvy, tešíme sa na plnenie „trestov“. Snáď nám to aktéri dovolia a ich plnenie pre vás zdokumentujeme.

![](images/Untitled-1.jpg)